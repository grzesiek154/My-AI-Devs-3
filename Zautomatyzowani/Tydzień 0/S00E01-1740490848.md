# S00E01 — Nowa Perspektywa

Gdybyśmy spojrzeli teraz na tę samą rzecz, to zobaczymy to samo. Prawda? 

![](https://cloud.overment.com/zautomatyzowani_perspective-1740134934.png)

Każdy z nas inaczej postrzega otaczającą rzeczywistość, ponieważ zmienia się ona w zależności od naszej perspektywy, doświadczeń oraz wielu innych cech, które są dla nas charakterystyczne.

![](https://cloud.overment.com/2025-02-21/zautomatyzowani_truth-3e3e45fb-0.png)

> Te genialne grafiki pochodzą z profilu [visualizevalue](https://x.com/visualizevalue/status/1523846061642731521)

Możemy wyciągnąć z tego wiele lekcji, jednak dziś skupimy się na jednej. Otóż, jeśli nasze postrzeganie zmienia się w zależności od naszej perspektywy, oznacza to, że możemy zmienić wszystko, nie zmieniając niczego poza perspektywą.

Ostatnia edycja Programu Zautomatyzowanych pokaże nasze spojrzenie na codzienność i otaczający nas świat, w którym wiele reguł ostatnio zmieniła sztuczna inteligencja. Natomiast od Ciebie zależy decyzja, co z tego wykorzystasz.

> Nieistotne jest to co wiesz, lecz to, co z tym robisz ~ Dan Millman

## Umiejętność skupienia

Powszechnie uważa się, że jako ludzie tracimy zdolność koncentracji z powodu wszechobecnych rozproszeń. Jednocześnie produkty i usługi, których model biznesowy opiera się na naszym zaangażowaniu, bez trudu utrzymują naszą uwagę przy ekranie dłużej, niż byśmy tego chcieli.

Łatwo się o tym przekonać, sprawdzając statystyki "czasu przed ekranem" na naszym smartfonie. Warto je umieścić na ekranie głównym. To pomoże nam uświadomić sobie, że nawet kilka wymienionych wiadomości na Signalu zajmuje nam więcej czasu, niż się wydaje. 

![](https://cloud.overment.com/2025-02-21/zautomatyzowani_screentime-c15c899d-6.png)

Skupienie jest umiejętnością. Zatem możemy ją trenować zarówno przez samą praktykę, jak i dodatkowe aktywności sprzyjające pracy naszego mózgu. Tutaj szczególnie prawdziwy jest także poniższy cytat: 

> Happiness is the ultimate productivity hack.

Trening skupienia może przybierać różne formy — czytania dłuższych publikacji lub książki, ćwiczeniach oddechowych, medytacji czy nawet polegać po prostu na **"nicnierobieniu"**.

Ta ostatnia forma została ze mną na dłużej odkąd dowiedziałem się o niej z materiałów Rafała Mazura ([zenjaskiniowca.pl](https://zenjaskiniowca.pl)). Jej zasady są proste i sprowadzają się do pozostaniu w bezczynności przez około 40 minut w trakcie których nasz umysł staje się spokojny, a myśli wyciszają się. 

Poza bezczynnością, pomocne są także aplikacje takie jak: 

![](https://cloud.overment.com/2025-02-21/zautomatyzowani_endel-d0f6bdf4-2.png)

- [Endel.io](https://endel.io): generuje spersonalizowane dźwięki sprzyjające skupieniu, czytaniu, relaksacji czy śnie.
- [Brain.fm](brain.fm): to alternatywna aplikacja, która także skupia się na generowaniu spersonalizowanych dźwięków
- [Oak](https://apps.apple.com/us/app/oak-meditation-breathing/id1210209691): to prosta aplikacja sprzyjająca prowadzeniu treningów oddechowych, które także pozytywnie wpływjają na nasz organizm
- [Balance](https://balanceapp.com): to aplikacja do medytacji oraz ćwiczeń oddechowych. Świetnie sprawdza się jako alternatywa dla [headspace](https://www.headspace.com)

Nawyk korzystania z tych aplikacji nie pojawi się sam, więc aby go wyrobić, najpierw warto zrozumieć, dlaczego aktywności związane ze świadomym oddychaniem są ważne. Materiałem, który może w tym pomóc, jest jeden z odcinków podcastu Huberman Lab.

![](https://cloud.overment.com/2025-02-21/zautomatyzowani_huberman-ef4a9b90-5.png)

Ostatecznie jednak, oprócz aplikacji, ważnym elementem tej układanki jest także **obserwowanie samego siebie** – swoich poziomów energii, myśli, emocji czy reakcji. To źródło informacji zwrotnej, którą można wykorzystać na swoją korzyść, podążając za tym, co nam sprzyja. Tym bardziej, że jest to kwestia indywidualna i to, co służy innym, nie musi służyć Tobie. Albo nawet, to co dziś Ci nie pomaga, jutro może okazać się pomocne.

## Gorsze dni i poziomy energii

W czasie doby naturalnie doświadczamy wahań poziomu energii, czyli tzw. cyklu okołodobowego, którego fazy trwają około 90 minut. Możemy wykorzystać to na swoją korzyść, dopasowując swoje aktywności do aktualnego poziomu energii. Trzeba tylko mieć na uwadze fakt, że średnio potrzebujemy około **23 minut na powrót do skupienia, od momentu, gdy coś rozproszy naszą uwagę. **

![](https://cloud.overment.com/2025-02-21/zautomatyzowani_circle-f44f5ec3-4.png)

Źródło: https://sleepunlimited.co.uk/2017/01/30/the-human-circadian-rhythm

Poziom energii oraz przebieg powyższego cyklu może się różnić w zależności od dnia. Natomiast sam poziom energii możemy po prostu obserwować i miarę możliwości dopasowywać plan swojego dnia do tego, jak się czujemy. Warto więc regularnie zadawać sobie pytanie "**Jak się teraz czuję?" **oraz dać sobie chwilę na odpowiedź.

Czasem każdy z nas może mieć także po prostu "gorszy dzień". Czasem ze względu na imprezę poprzedniego wieczoru, a czasem sami nie wiemy dlaczego czujemy się tak, a nie inaczej. W obu przypadkach siłowanie się ze sobą nie jest dobrym pomysłem. Wiedząc o tym ponownie możemy w takich chwilach zabrać się za rzeczy, które nie wymagają zbyt dużo wysiłku lub takie, które sprawiają nam więcej przyjemności niż pozostałe. Nikt też nie powiedział, że dzięki temu nie nabierzemy energii do dalszych, bardziej wymagających zadań. Natomiast innym razem, będzie to dobry czas na spacer, serial czy cokolwiek, co pozwala nam się zrelaksować. 

Naturalnie, nie zawsze mamy wpływ na to, co robimy w danym momencie. Sam też doświadczam takich sytuacji, a jeszcze kilka lat temu rzadko zdarzały mi się dni, w których mogłem dopasować harmonogram do swoich potrzeb.  

Przez lata celowo kształtowałem swoje otoczenie tak, aby bardziej elastycznie układać swój dzień. Wiem zatem, że jest to możliwe, ale raczej nie jest to coś, co przychodzi od razu. Mówimy więc tutaj o harmonogramie niezbędnych spotkań, czy nauce mówienia "nie". Poza tym musimy stać się otwarci zarówno na nowe rzeczy, o których wiemy, a także takich, o których nie wiemy. 

![](https://cloud.overment.com/2025-02-21/zautomatyzowani_unknowns-720ff247-f.png)

Kwestia poziomu energii wiąże się nie tylko z pracą, ale także z tym, co dzieje się poza nią. Zwłaszcza, że czas spędzony z rodziną i przyjaciółmi zazwyczaj dodaje nam energii, a przede wszystkim daje poczucie spełnienia, co w efekcie sprawia, że jesteśmy szczęśliwi.

## Stan "Flow"

Są takie chwile, gdy nawet robienie rzeczy trudnych przychodzi nam łatwiej niż zwykle. Stan ten powszechnie określa się jako "flow", aczkolwiek nie ma on jednoznacznej definicji, choć dobrze oddaje go poniższa ilustracja. 

![](https://cloud.overment.com/2025-02-21/zautomatyzowani_flow-efb88c4d-9.png)

Źródło: positivepsychology.com

Zatem stan "flow" uzależniony jest od naszego poziomu umiejętności oraz złożoności zadania. Przebywanie w nim sprzyja skupieniu oraz zwiększa zaangażowanie, co przekłada się na możliwość pokonywania większych problemów niższym nakładem energii. 

Jest tutaj tylko jeden problem — osiągnięcie tego stanu jest dość trudne i zdarza się rzadko. Nie możemy więc go oczekiwać za każdym razem, ale raczej kształtować swoje otoczenie tak, by pojawiał się możliwie często.

> To have focus, we need to escape to focus. ~ Essentialism

## Dyskomfort i rozproszenia

Stan "flow" występuje gdzieś pomiędzy znudzeniem, a dyskomfortem, co sugeruje, że powinniśmy unikać tych stanów. Jednak paradoksalnie są to niezbędne elementy **procesu nauki.**

![](https://cloud.overment.com/2025-02-21/zautomatyzowani_neuroplascity-2b970815-7.png)

Konkretnie podczas zdobywania nowej wiedzy, bądź treningu nowych umiejętności powinniśmy dązyć do przekraczania swojej aktualnej kompetencji, **a to wiąże się z dyskomfortem**. Natomiast po sesji nauki, powinno nastąpić **rozluźnienie, czy nawet nuda**, ponieważ wtedy nasz mózg utrwala nowe informacje.

Podobnie jest z rozproszeniem, które także może stać się wartościowym narzędziem, gdy użyjemy go właściwie. Przykładem może być muzyka, której słucham pisząc te słowa. Jest to rozproszenie na którym skupia się mój umysł, ograniczając tym samym pozostałe elementy otoczenia, które odrywałyby mnie od aktualnego zadania. 

Zatem to, czy dane emocje, aktywności czy sytuacje są dobre lub złe, nie jest oczywiste. Znając jednak ich naturę oraz obserwując samych siebie, możemy korzystać z nich tak, aby dawały nam to, czego w danej chwili potrzebujemy. 

> Sometimes disengaging is the best way to engage. ~ The Creative Act

## Praca głęboka

"Deep Work" to tytułowa koncepcja książki Cala Newporta, w której przeczytałem o niej po raz pierwszy. W uproszczeniu jest to umiejętność pracy w skupieniu, niezależnie od stopnia skomplikowania danego zadania.

Definicja jest zatem zbliżona do stanu "flow", ale praca głęboka charakteryzuje się tym, że pozwala na wykraczanie poza obszar naszej aktualnej kompetencji i nie musi wiązać się z pozytywnymi uczuciami.

Fakt, że praca głęboka pozwala nam wychodzić dalej, niż stan "flow" nie oznacza, że jest czymś lepszym, lecz zwyczajnie innym.  Konkretnie:

- gdy poruszamy się w ramach aktualnych kompetencji, dążymy do uzyskania stanu "flow".
- gdy uczymy się czegoś nowego, potrzebujemy pracy głębokiej
- gdy robimy coś, co wymaga mojej uwagi, ale nie mam przestrzeni ani na stan "flow" ani na pracę głęboką, wówczas wystarczy nam zwykłe utrzymanie skupienia i unikanie rozproszeń

Już sama świadomość pomiędzy tymi dwoma stanami jest bardzo pomocna, ponieważ przestajemy oczekiwać czegoś, co nie jest możliwe. Przykładowo nie szukamy stanu "flow" w obszarze który jest dla nas nowy. Albo, że zwykłe skupienie wystarczy nam na zrobienie rzeczy, które są bardziej wymagające. 

Na temat pracy głębokiej polecam przeczytać [wspomnianą książkę](https://www.goodreads.com/book/show/25744928-deep-work), ponieważ zawiera ona wiele wskazówek oraz praktyczne przykłady. 

![](https://cloud.overment.com/2025-02-21/zautomatyzowani_deep-96aad7c0-9.png)

Umiejętność pracy w skupieniu jest jedną z najważniejszych, jakie możemy posiadać, ponieważ jest niezbędnym elementem każdego większego osiągnięcia. Jeśli dodamy do tego zdolność do jakościowego odpoczynku, otrzymamy połączenie, które znacząco pozytywnie wpłynie na każdy obszar życia — skuteczną oraz efektywną pracę, jakościowe relacje z innymi oraz samym sobą, a także pełny odpoczynek i wiele innych.

## Współpraca z AI

Generatywna Sztuczna Inteligencja potrafi zaskakiwać, realizując bardzo skomplikowane zadania, jak i rozczarowywać, popełniając prozaiczne błędy. W praktyce przekłada się to na wszystkie narzędzia, które mają z nią do czynienia, sprawiając wrażenie, że są całkowicie bezużyteczne. 

Jednak gdyby nie było w nich żadnej wartości, ten kurs wyglądałby inaczej i nie poświęcalibyśmy czasu na poznawanie tej technologii. Jednocześnie nie będziemy patrzeć na nią bezkrytycznie, ponieważ zrównoważona perspektywa pozwoli nam lepiej oceniać, kiedy AI nam się przyda, a kiedy wręcz przeciwnie.

AI to dosć unikatowa technologia, która wyróżnia się na tle pozostałych, ponieważ mocno zmienia sposób w jaki pracujemy z urządzeniami i aplikacjami. Chodzi konkretnie o możliwość przetwarzania tekstu, dźwięku i obrazu, co przekłda się na wysoką elastyczność narzędzi. Niestety wysoka elastyczność nie jest równoznaczna z tym, że wszystko jest możliwe. Z teog powodu w Programie Zautomatyzowanych będziemy skupiać się przede wszystkim na **personalizacji sztucznej inteligencji **poprzez połączenie jej z automatyzacją oraz narzędziami z którymi pracujemy na co dzień.

Zacznijmy jednak od podstaw: 

1. Narzędzia takie jak ChatGPT, Claude, Gemini, xAI, DeepSeek czy Perplexity są **interfejsami. **Pozwalają nam na wygodny kontakt z modelami generatywnej sztucznej inteligencji.
2. o3-mini, claude 3.5 sonnet, gpt-4o, deepseek-r1 czy gemini to modele sztucznej inteligencji. Obecnie większość z nich posiada możliwość przetwarzania różnych formatów danych. Działanie modeli u swoich podstaw dąży do "przewidywania" najbardziej prawdopodobnego fragmentu słowa, na podstawie dotychczasowej treści.
3. W tym kursie będzie nam zależało przede wszystkim na pracy bezpośrednio z modelami, poprzez połączenie przez tzw. "API". Jest to sposób komunikacji pozwalający na uruchamianie modeli nawet wtedy, gdy śpimy. Korzystanie z API rozliczane jest w modelu "pay per use", a to oznacza, że wszystkie aktywne subskrypcje na ChatGPT / Claude.ai czy Gemini są zaliczane jako oddzielne usługi z których nie będziemy korzystać. 
4. Modele językowe posiadają zestaw bazowych umiejętności oraz wiedzy. Możemy jednak kształtować ich zachowanie poprzez instrukcje (tzw. prompty), które mogą zawierać dodatkową wiedzę lub opis realizacji zadań. 
5. Modele językowe nie zawsze dają dokładnie tę samą odpowiedź na ten sam zestaw danych. Wynika to z ich niedeterministycznej natury. Czasami będzie to dla nas wartościowe, a innym razem sprawi problem. Będziemy uczyć się, jak sterować zachowaniem modelu, ograniczając zakres danych. Nie możemy jednak oczekiwać 100% skuteczności, a efekt działania modelu zawsze musi być weryfikowany.
6. ⚠️ Dane które przesyłasz do narzędzi AI mogą zostać wykorzystane do dalszego trenowania modeli i to czy tak się stanie jest uzależnione od polityki prywatności danego dostawcy. Warto więc zachować ostrożność oraz zadbać o stronę prawną.

Współpraca z AI musi zatem opierać się o **zrozumienie technologii **wynikające z połączenia wiedzy teoretycznej oraz własnych, praktycznych doświadczeń. Choć brzmi to jak coś oczywistego, to w praktyce takie nie jest, ponieważ w sieci trudno jest znaleźć wartościowe informacje pośród szumu informacyjnego oraz hype'u. Dobrze jest więc samodzielnie przekonywać się o tym, czy dane narzędzie lub model jest użyteczny dla nas, czy też nie. No bo może okazać się, że jedno zadanie wykonamy szybciej dzięki AI, a na drugie spędzimy znacznie więcej czasu, niż gdybyśmy działali sami. W najgorszym scenariuszu AI przygotuje dla nas rozwiązanie zawierające błędy, co umknie naszej uwadze.

---

## Zadanie: Świadomość problemu

Korzystając z aplikacji rize.io bądź wbudowanych w systemy operacyjne narzędzi mierzących aktywności na komputerze i urządzeniach mobilnych, sprawdź jak rozkłada się Twoja uwaga w ciągu dnia. Następnie odpowiedz sobie na następujące paytania:

- jak oceniasz wyniki?
- czy chcesz coś w nich zmienić?
- jakie rzeczy wpływają na to, co jest w nich dobre?
- jakie rzeczy wpływają na to, co jest w nich złe?
- jakie wyniki byłyby dla Ciebie satysfakcjonujące?
- co możesz zrobić, aby zbliżyć się do oczekiwanego stanu?
- ułóż plan działania
- podejmij pierwszy krok, który pomoże Ci go wdrożyć

Następnie podziel się swoimi wnioskami w komentarzu.